רוחניות היא הרחבת חוויית המציאות.

ברוחניות יש שתי דרכים באופן כללי.

דרך אחת היא התנתקות מכל חוויה. כשאתה מתנתק מכל חוויה נותר רק אתה הפנימי ביותר שחווה את כל החוויות. כשאתה שב לעצמך הפנימי ביותר אתה מגלה מי אתה במהות. באותה הנקודה אתה גם מגלה שאינך פרט אלא שאתה מלובש בתוך כל היקום וכל היקום נובע ממך כמעיין. אתה עולה אל שורש הנשמה ואתה מתבטל בפני אינסוף ב׳׳ה ואתה חוזר לתוכו כמו טיפת גשם שחוזרת אל תוך הים הגדול. אך זהו מצב בודד. אז אתה צועד צעד אחד אחורה מתוך הביטול לקשר של אהבה עם ה׳.

התבטלות גם מביאה להבנת מצבם של הברואים ומתוך זה לרחמים כלפיהם.

בדרך שנית העולם מסתיר את ה׳ ואתה שואף אל ה׳ מעבר לעולם אך אתה מבין שאפילו אם העולם ייעלם אתה לא תוכל לחוות את ה׳ מפני שהוא איננו חוויה. התמדה בהבנה הזאת יכולה להביא את החווה הפנימי ביותר שלך להתבטלות בפני אינסוף ב׳׳ה כמתואר לעיל. 
הדרך הזאת קלה יותר לכלל מפני שאפשר להתקשר עם ה׳ בפעולות פשוטות אם תעשה אותן למענו או בהודייה לו קל וחומר אם תקיים את המצוות שהוא ציווה לך מפני שזה דורש התבטלות בפני רצונו. המצוות נעשות על ידי הגוף או בתוך הגוף אך הן פעולות הנשמה ומשום כך אין טעם לתרץ אותן בתירוצים חומריים.    
בנוסף, קיום המצוות בהתבטלות מפנה דרך לשפע מאינסוף אל החומר, קיום המצוות למען ה׳ מעלה את התודעה ועל ידי כך מרחיב את חוויית המציאות ופעולת המצוות ומבנה הנשמה ועוד.
